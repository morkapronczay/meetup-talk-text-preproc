Justine Henin (Liège, 1982. június 1.) egykori világelső, olimpiai bajnok, visszavonult belga teniszezőnő.
Hétszeres egyéni Grand Slam-győztes: négyszer nyert a Roland Garroson (2003, 2005, 2006, 2007), kétszer a US Openen (2003, 2007), egyszer az Australian Openen (2004). Csak Wimbledonban nem sikerült győznie, pedig két döntőt is játszott (2001, 2006). Összesen 43 WTA-tornát nyert, kétszer megnyerte az évzáró világbajnokságot is. A 2004-es athéni olimpián egyéniben aranyérmet szerzett.
2008. május 14-én a sportvilág nagy meglepetésére bejelentette visszavonulását. Ő a legelső teniszező, aki világelsőként vonult vissza. 2008-ban megkapta "Az év női sportolója" Laureus-díjat. 2009. szeptember 22-én bejelentette, hogy 2010-től visszatér, néhány hónappal később pedig arról is beszélt, hogy a 2012-es londoni olimpiáig mindenképpen folytatja pályafutását.Henin legerősebb fegyverének – a John McEnroe által a világ legjobbjának nevezett – egykezes fonákját tartják, amely a férfiak között is ritka, a nőknél pedig egészen kivételes ütés. Billie Jean King szerint Henin generációja legjobb teniszezője.2016-ban az International Tennis Hall of Fame (Teniszhírességek Csarnoka) tagjai közé választották.


== Családi háttere ==
Justine Henin 1982. június 1-jén született. Két bátyja van, David és Thomas, illetve egy nővére Sarah. Volt még egy nővére, aki még az ő születése előtt meghalt autóbalesetben.
Amikor Justine Henin kétéves volt, a család elköltözött Rochefortba, itt teniszezett először a helyi klubban.  hatéves korában Henin csatlakozott a Tennis Clubhoz, ahol edzője felfedezte kivételes tehetségét. 1992-ben Henin édesanyjával együtt Párizsba utazott, hogy megnézzék a Roland Garrost. A döntőt Steffi Graf és Szeles Mónika játszotta. Henin a döntőt követően azt mondta, hogy egy nap majd ő is fog itt játszani, és nyerni fog.
2002 novemberében férjhez ment Pierre-Yves Hardenne-hez, akitől azonban 2007 januárjában elvált. Férjezett neve Justine Henin-Hardenne volt.2007. november 30-án megnyitotta Belgiumban a „Club Justine N1” teniszakadémiát.


== Karrierje ==
Henin 1995-ben, édesanyja halála után, találkozott edzőjével, Carlos Rodriguezzel. Fejlődése ezután felgyorsult, 1997-ben megnyerte a női junior Roland Garrost. A felnőttek között 2001-ben az elődöntőig jutott a Roland Garroson, párosban szintén az elődöntőig jutott Elena Tatarkovával. Wimbledonban a döntőben elbukott Venus Williamsszel szemben. Ugyanebben az évben hozzásegítette a Fed-kupa megnyeréséhez Belgiumot. Év végére Henin a legjobb 70 közé jutott a világranglistán. 2002-ben négy WTA torna döntőjébe is bejutott, ebből kettőt meg is nyert, és ötödikként fejezte be az évet. 2003-ban Justine megnyerte élete első Grand Slam-tornáját, a Roland Garrost, ahol a döntőben honfitársát, Kim Clijsterst verte 6-0, 6-4-re. Egy évvel később megnyerte második Grand Slam-címét a US Openen, ahol megint Kim Clijsters-szel találkozott, ezúttal 7-5, 6-1-re nyert. Henin 2003. október 19-én átvette a világelsőséget. A 2004-es évet sydneyi győzelemmel kezdte. Ezután tovább folytatta jó teljesítményét, és megnyerte az Australian Opent, Clijsterst verte meg 6-3, 4-6, 6-3-ra. 2004. március 22-én rekordot jelentő 7626 ponttal vezette a világranglistát. Az athéni olimpián bajnoki címet szerzett, a döntőben Amélie Mauresmót győzte le. A 2004-es US Openen a negyedik körben kiesett Nadja Petrova ellenében, ezután időlegesen elvesztette a világranglistán vezető pozícióját. Komolyabban megsérült, betegségek is gyengítették, így hosszú ideig nem játszhatott. Miután visszatért, a 2005-ös évet három salakos torna megnyerésével kezdte, mielőtt elkezdődött volna a Roland Garros, ahol ismét nyerni tudott. Szereplésével csatlakozott Szeles Mónikához azzal, hogy szettveszteség nélkül nyerte meg a Roland Garrost (ez 24-0-s menetelést jelent). Ezzel visszajutott a legjobb a 7. helyre a világranglistán. Wimbledonban azonban meglepetésre már az első körben búcsúzni kényszerült. Év végén a Tennis magazin beválasztotta a világ 40 legjobb teniszezője közé.
2006-ban az évet a sydneyi torna megnyerésével kezdte. Az Australian Openen jól menetelt, egészen a döntőig eljutott, amit azonban fejfájás miatt fel kellett adnia, ezzel ő lett a második Stefan Edberg után, aki Grand Slam-döntőt adott fel. Ezt követően megnyerte a Dubai tornát, ahol Sarapovát győzte le 7-5, 6-4-re. 2003 és 2004 után már harmadszorra nyerte meg a ezt a tornát. Az Indian Wells-i tornán az elődöntőben búcsúzni kényszerült, Jelena Gyementyjevától 2-6, 7-5, 7-5-re kapott ki. Később megnyerte a Világbajnokságot Belgiummal másodszorra. A Roland Garroson a döntőben Kuznyecovával került össze, akit 6-4, 6-4 arányban legyőzött, ezzel négy éven belül háromszor nyerte meg a Roland Garrost. Wimbledonban is sikerült eljutnia a döntőig, de itt Amélie Mauresmo a döntőben 2-6, 6-3, 6-4-re megverte. A US Openen megint a döntőig jutott, ahol ezúttal Marija Sarapova búcsúztatta két szettben. Ezzel Henin lett a második olyan női teniszező Hingis után, aki mind a négy Grand Slam-tornán döntőbe jutott egy éven belül. Henin a 2006-os évet világelsőként zárta, és egy év alatt 4 204 810 millió dollárt keresett.
2007-ben Henin nem játszott az év első tornáin, így Marija Sarapova átvette tőle a világelsőséget. Az idény első tornán, ahol játszott, az elődöntőig jutott, de itt Lucie Šafářová verte meg. Ezután megnyert két keménypályás versenyt. Ezzel visszavette a világelsőséget, és karrierje során már 14 millió dollárt keresett. A Roland Garroson Serena Williamsszel találkozott, akit 6-4, 6-3 arányban vert meg, majd az elődöntőben Jelena Jankovićot győzte le két szettben. A döntőben Ana Ivanovićcsal találkozott, és győzött. Ezt követően megnyerte az eastbourne-i tornát, ez volt Henin első győzelme füvön ebben az évben. Wimbledonban az elődöntőig jutott, ahol meglepetésre Marion Bartoli búcsúztatta egy 1-6, 7-5, 6-1-es mérkőzésen, egy nappal azután, hogy legyőzte Serena Williamst. A US Openen a negyeddöntőben ismét Serena Williams-szel találkozott, majd a következő körben Venus Williamsszel. Miután rajta is sikeresen túljutott, ő lett a világon a második teniszező Hingis után, aki mindkét Williams testvért legyőzte egy tornán. A döntőben Szvetlana Kuznyecova fölött diadalmaskodott. A US Opent követően megnyerte még a stuttgarti és a zürichi tornát is, majd végül a világelsőséget is.
Jól kezdte a 2008-as évet is a sydneyi torna megnyerésével, ahol fiatal riválisát, Ana Ivanovićot győzte le 6-2, 2-6, 6-4 arányban. Az Australian Openen a negyedik körig jutott, ahol az orosz Marija Sarapova búcsúztatta őt meglepően simán, egy 6-4, 6-0-es mérkőzésen. Ez volt Henin második 6-0-s veresége a 2002-es Roland Garros óta. Utolsó tornagyőzelmét Antwerpenben aratta, majd májusban motivációhiányra hivatkozva bejelentette visszavonulását. Ő az első teniszező, aki világelsőként vonult vissza.


== Tornagyőzelmei ==
*: 2009-től megváltoztak a tornák típusai


== Grand Slam-eredmények ==


== Jegyzetek ==


== Források ==
Justine Henin (angol nyelven). sports-reference.com. Sports Reference LLC. (Hozzáférés: 2014. október 3.)
Justine Henin profilja a WTA oldalán
Justine Henin hivatalos honlapja


== Kapcsolódó szócikkek ==

11948 Justinehenin