Guglielmo Marconi (Bologna, 1874. április 25. – Róma, 1937. július 20.) olasz fizikus és mérnök, a drótnélküli távíró feltalálója. 1909-ben megkapta a fizikai Nobel-díjat Karl Ferdinand Braunnal együtt.


== Ifjúkora ==
Bologna közelében született Giuseppe Marconi olasz földbirtokos, és ír felesége, Annie Jameson (a Jameson Whiskey-szeszfőzde alapítójának unokája) második fiaként. Marconi Bolognában, Firenzében, és később Livornóban tanult.


== A rádióval kapcsolatos munkái ==

Marconit lenyűgözték Heinrich Hertz elektromágneséggel kapcsolatos munkái. Azok alapján látott a „drótnélküli távíró” kidolgozásához. Az adást és a vételt nagy méretű antennákkal, a demodulálást kohérerrel oldotta meg. 1899-ben a La Manche csatornán át táviratozott, majd 1901-ben megvalósította az első transzatlanti rádió-összeköttetést. Munkáját a haditengerészet támogatta. A Titanic rádiósai a Marconi-társaság alkalmazásában voltak, nem a hajótársaságéban. Marconi élete folyamán tovább tökéletesítette rádiótechnikai találmányait, amit 1908-ban Nobel-díjjal ismertek el.


== Marconi és Tesla ==
Marconi Nikola Tesla asszisztense volt Amerikában, ahol láthatta kutatásait és eredményeit. 1901-ben sikeresen bemutatta a rádióhullámok vezeték nélküli sugárzását. A rádiózás feltalálásáért 1909-ben fizikai Nobel-díjat kapott. Tesla beperelte, azzal a váddal, hogy plagizálta a találmányát. A tárgyalások többször megszakadtak, és elhúzódtak, végül 1943-ban (Tesla 1943. január 7-én bekövetkezett halála után) az Amerikai Egyesült Államok Legfelsőbb Bírósága hivatalosan is Teslának tulajdonította a rádió feltalálását. A jelentés alapján Tesla szabadalmát már 1896-ban (tehát 4 évvel Marconi előtt) bemutatta. A rádió különben más feltalálók eredményeit is tartalmazza. Marconitól ezért megvonták a rádió feltalálásának elsőségét. Említésre méltó pl., hogy Alekszandr Popov nyilvánosan is bemutatta a vezeték nélküli adatátvitelt, még 1895. május 7-én.


== Személyes információk ==
1905. március 16-án feleségül vette Beatrice O'Brient (1882–1976), Edward Donough O'Brien lányát. Három lányuk és egy fiuk született. 1924-ben különváltak, házasságukat 1927-ben érvénytelenítették.
1927. június 15-én feleségül vette Maria Cristina Bezzi-Scalit (1900–1994).
Gyermekei Degna (1908–1998), Gioia (1916–1996), Giulio (1910–1971), és Elettra (1930–).
Egy testvére volt, Alfonso, és egy mostohatestvére, Luigi.
Benito Mussolini volt Marconi tanúja, amikor másodszor házasodott, 1927-ben.


== Emlékezete ==
Nevét viseli a Bologna Guglielmo Marconi repülőtér.
A Marconi Stallions FC nevű ausztrál focicsapatot róla nevezték el.


== Jegyzetek ==


== Források ==
Hadtudományi Lexikon / főszerkesztő Szabó József. Budapest : Magyar Hadtudományi Társaság, 1995. 900. p.
A Nobelprize.org hivatalos oldalán