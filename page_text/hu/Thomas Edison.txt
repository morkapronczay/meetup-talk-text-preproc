Thomas Alva Edison (1847. február 11. – 1931. október 18.) amerikai elektrotechnikus, üzletember, feltaláló; születésnapja Ronald Reagan, az Amerikai Egyesült Államok elnökének 1983-as deklarációja óta a Nemzeti Feltalálók Napja (National Inventors' Day) az USA-ban.


== Jelentősége ==
A Menlo Park varázslója számos találmány kiötlője volt. A legszorgalmasabb feltalálónak tartják, mivel 1093 szabadalom kapcsolódik a nevéhez. Nem mindegyik találmánya teljesen új, néhányat munkatársai ötleteiből fejlesztett tovább. Volt olyan négyéves időszaka, amikor 300 találmányt jelentett be, vagyis ötnaponta egyet.
A nevéhez fűződik a Motion Picture Patents Company cég létrehozása is, mely a kor 9 legnagyobb filmstúdiójának tömörüléséből született meg (közismert nevén az Edison Trust). Hangosfilmmel is kísérletezett.
Azért lett a filmgyártás későbbi központja Hollywood, mert Edison cégének monopolhelyzete miatt az alakuló filmstúdióknak nyugatra kellett költözniük, saját birodalmuk létrehozására.


== Származása és szülei ==

Az Edison család egyik őse, John Edison (a feltaláló dédapja) szüleivel a hollandiai Zuider Zee környékéről 1727-ben vándorolt ki Amerikába, és Caldwellben telepedett le (a város ma New Jersey államban található). 1756-ban vette feleségül Samuel Ogden és Ohebe Baldwin lányát, Sarah Ogdent. Ők és leszármazottaik is jómódban éltek: földműveléssel, molnárkodással foglalkoztak, de volt köztük, aki bankárként tevékenykedett Manhattanben. A család férfi tagjai a függetlenségi háborúban az angolok oldalán harcoltak, és a számukra vereséggel végződő háború után jobbnak látták, ha Kanadába emigrálnak. Az államtól kapott földeken, 1783-tól az új-skóciai Digbyben gazdálkodtak. Digbyben született Edison apja, Samuel Ogden Edison (1804 – 1896). 1811-ben továbbvándoroltak az Ontario államban (Kanada) levő Viennába, ahol szintén azon a módon gazdálkodtak, mint előző lakhelyükön, valamint még egy kisebb hotelt is nyitottak. Samuel Edison 1828. szeptember 12-én vette feleségül a 18 éves, New York (állam)ból származó Nancy Elliot (1810 – 1871) tanítónőt. Kanadában a harmincas évek végén kirobbant politikai események miatt elhagyták az országot és 1839-ben visszatértek az USA-ba, méghozzá az ohiói Milanba, ahol a családfő egymaga épített fel egy háromemeletes családi házat. Az Edison-Elliot házaspárnak összesen hét gyermeke született: az első négy Viennában, a többi viszont már Milanban, utolsóként, 1847. február 11-én Thomas Alva Edison.


== Házasságai és gyermekei ==

1871. december 25-én, karácsony ünnepén kötött házasságot Edison és a 16 esztendős Mary Stilwell, akit két hónappal korábban ismert meg. E házasságból három gyermekük született:

Marion Estelle Edison (1873–1965)
Thomas Alva Edison, Jr. (1876–1935)
William Leslie Edison (1878–1937).13 évi közös élet után Edison elvesztette feleségét, aki 1884. augusztus 9-én ismeretlen betegségben, talán agytumorban elhunyt. A három gyermekkel egyedül maradt apa felesége meggyászolása után 1886. február 24-én újra házasságot kötött. Második felesége a 20 éves Mina Miller, a feltaláló és nevezetes jótékony vállalkozó, Lewis Miller lánya lett.
Mina Edison a férje előző házasságából származó három mellé még újabb három gyermek világra hozatalával és nevelésével gazdagította családjukat. A három közös gyermek:

Madeleine Edison (1888–1979)
Charles Edison (1890–1969)
Theodore Edison (1898–1992).Felesége 16 évvel élte túl az 1931-ben elhunyt Edisont, épp a nagy feltaláló születésének 100. évfordulója jubileumi évében, 1947. augusztus 24-én ment párja után. Már legkisebb közös gyermekük is 33 éves volt az apa halálakor, és 49, mikor anyjuktól vettek végső búcsút. Mind hosszú életűek voltak, akárcsak szüleik.


== Az igazi Edison ==
Edison ellentmondásos ember volt: egyszer jókedvű, máskor pedig zsarnok a kollégáival és a családjával egyaránt. Munkatársai közé tartozott a telefonközpont feltalálója, Puskás Tivadar is, akivel sok konfliktusa volt. Miután 1884-ben felesége meghalt, újra megnősült: Mina Millert vette el.
Kedvelte a nyilvánosságot, szeretett szerepelni. Azonban sohasem tanulta meg, hogyan kell viselkednie társaságban. 1915-ben elterjedt, hogy talán megkapja a Nobel-díjat, azonban a hír hamisnak bizonyult.
Híres volt sokoldalúságáról: foglalkozott cementgyártással, kísérletezett röntgensugárzással, az autógyártó Henry Ford T-modelljeihez készített elektromos önindítót, az első világháború idején (1914-1918) pedig a haditengerészetnek is dolgozott.


== Kutatásai ==
12 éves korában a vasútnál kezdett dolgozni: újságokat, ételt árult. Az egymaga írt, szerkesztett és nyomtatott újságja jövedelmét fordította kísérleteire.Távírászként kezdett foglalkozni a távíró tökéletesítésével (1868).1876-ban fölállított laboratóriumában kb. ezer szabadalmat kísérletezett ki és lett ezáltal a világ legtermékenyebb feltalálója.Szénpormikrofonjával megnövelte a Bell-féle telefon hatótávolságát (1876).
1878-ban szabadalmaztatta a mechanikai hangíró és visszajátszó eszközt, a hengeres fonográfot.
1879-ben föltalálta a szénszálas izzólámpát.
1882-ben üzembe állította a világ első villanytelepét New Yorkban.
Mozgóképvetítőt szerkesztett (1889), és tökéletesítette a lúgos nikkel-vas (NiFe) akkumulátort.Munkatársai közé tartozott (többek közt) Puskás Tivadar és későbbi nagy ellenfele, Nikola Tesla is.
1940-ben a Metro-Goldwyn-Mayer filmstúdió két filmet is készített az életéről : A Young Tom Edisonban Mickey Rooney, az Edison the Manben Spencer Tracy alakította a feltalálót.


== Galéria ==

		
		

		
		


== További információk ==
Proclamation 5013 National Inventors' Day (Nemzeti Feltalálók Napja az USA-ban)
List of Edison patents (Edison szabadalmainak listája)


== Jegyzetek ==