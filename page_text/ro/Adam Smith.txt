Adam Smith (botezat pe 5 iunie S.N. 16 iunie 1723, Kirkcaldy –  d. 17 iulie 1790) a fost un economist, om politic și filozof scoțian. Lucrarea sa Avuția națiunilor, cercetare asupra naturii și cauzelor ei a fost una din primele încercări de a studia dezvoltarea istorică a industriei și comerțului în Europa. Această lucrare a ajutat la crearea economiei ca disciplină academică modernă și a furnizat una dintre cele mai bune argumentări intelectuale pentru comerțul liber și capitalism. A introdus în economie conceptul de mâna invizibilă.


== Viața ==
Tatăl lui Adam Smith, un vameș, a murit înainte de nașterea sa; mama sa, fiică a unui proprietar bogat de terenuri, s-a dedicat cu multă grijă educației copilului bolnăvicios.
Data exactă a nașterii lui Adam Smith nu este cunoscută, el a fost totuși botezat la 5 iunie 1723 la Kirkcaldy, comitatul Fife, Scoția.


=== Studiile ===

A început studiile la vârsta de 14 ani, din 1737 până în 1740 la universitatea din Glasgow, unde a luat parte la cursurile profesorului Francis Hutcheson.
Între 1740 și 1746 a studiat filosofia la Colegiul Balliol din Oxford.


=== Activitatea sa ca profesor ===
În 1746 Smith s-a întors la Kirkcaldy. S-a străduit să își găsească o poziție la universitate, dar nu a reușit. Datorită bunelor relații ale mamei sale, a primit oferta de a ține un curs public la universitatea din Edinburgh în perioada 1748-1749.
În anul 1751, la vârsta de numai 27 de ani, Adam Smith a fost profesor de logică la universitatea din Glasgow, iar în 1752 a fost profesor de filosofie morală, pentru care era și mai bine plătit. Studenții lui aveau vârste cuprinse între 14 și 16 ani. Limba de predare era latina, Smith a fost însă un pionier al predării în limba engleză.
În această perioadă s-a împrietenit și cu David Hume.


=== Ultimii săi ani de viață ===
N-a mai trăit să se poată bucura de succesul prietenului său, James Watt care a inventat mașina cu aburi. A murit în anul 1790. După moartea sa au fost arse, din dorința sa lăsată în testament, numeroase schițe private.


== Opera ==
Adam Smith, traducere Al.Hallunga, Avuția națiunilor: cercetare asupra naturii și cauzele ei, București, Editura Academiei Republicii Populare Române, 1962 - 1965


== Vezi și ==
David Ricardo
Karl Marx


== Legături externe ==

The Wealth of Nations at MetaLibri Digital Library
The Theory of Moral Sentiments at MetaLibri Digital Library
Operele lui Adam Smith ca text electronic
An Inquiry Into the Nature and Causes of the Wealth of Nations
Adam Smith, părintele economiei politice, 7 iulie 2009, Adrian Agachi, Ziarul Lumina